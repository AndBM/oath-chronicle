---
title: Game State
layout: default
---

### Anden Æra i Overmagtens tegn, <br/> Andreas II's herredømme
Skyerne trækker sig sammen over landet. En ny æra begynder...

### Anden Æra i Folkets tegn, <br/> Andreas I's herredømme
Støvet lægger sig, et fuglefløjt lyder i det fjerne. En æra er forbi.

### Første Æra i Hengivenhedens tegn, <br/> Kasper I's herredømme

Kansleren står i sit telt i militærlejren i kanten af Den Charmende Dal og skuer ud over de betagende bakkedrag og vandfald. Han mærker længslen efter det eventyrlige efter blot få år på tronen. "Magt ... Det var ikke, hvad vi forventede. Gennem mange år udskældte vi adelens status quo. Nu bruger vi alle kræfter på at opretholde den." Ordene glider ud i den kolde natteluft, uhørt af andre end kansleren selv.

Han roder rundt i nogle papirer på bordet og finder det, han underskrev for nogle år tilbage om udvidelsen af fæstningsværker. Strategerne sagde, at det kunne få én mand til at svare til minimum fem i kamp. I Bastardens første krigstogter mod riget viste dette sig at være sandt. Han roder videre og finder de kort, der udpensler strategien, Vox Populi netop havde brugt mod Baronens tropper for at slå ham tilbage. Længere ned i bunken ligger et stamtræ over den gamle adelsslægt med forskellige symboler ud for navnene, som indikerer, hvorvidt de tjente folket og riget. Det nederste navn har – modsat forfædrene – mange sådanne symboler samt en note om benådning for hele slægten. "Sådan styres et rige. Papirer, underskrifter og befalinger."

En budbringer træder ind i teltet: "Min herre! Hovedstaden er faldet til Bastarden." En anden budbringer følger kort efter: "Min herre! Magernes Cirkel, De Lærde og sågar flere munkeordener peger på Baronen som den mest værdige leder!" En tredje budbringer kommer stakåndet ind i det efterhånden fyldte telt: "Min herre! Baronen har vundet folkets gunst i flere regioner. Vores regime hænger i en tynd tråd."

"Nuvel. Måske er det bedst, at magt er noget, der viger efter en stund, for at en ny orden kan komme til. Ikke fordi den nye orden er bedre, men fordi forandring tænder gnister af håb for fremtiden." Kansleren hiver den lilla kåbe af sig og rækker den til budbringerne. "I må hellere tage denne sydpå til Den Sovende Kæmpe." De besvarer ham med måbende og forvirrede blikke, idet de kigger frem og tilbage mellem den lille kåbe og de lasede gule klæder, kansleren har båret under kåben i alle disse år. "Jeg skal tænke lidt. Jeg må rejse rundt og lytte nærmere til folkets stemme igen. Jeg tror, jeg har glemt, hvordan den lyder."

---

Det var i de dage hvor det værste oprør var ved at stilne af, og den Kyklopiske Kronprins havde sluttet fred. Vox Populis kult var blevet drevet i eksil sammen med Loyalistens partisaner, og deres mægtige fæstning på Den Frodige Kyst var blevet raseret. Baronen havde ophævet sig selv til sin historiske titel som Hertug af Den Begravede Kæmpe samt Rigskansler, og afholdte en triumf som afslutning på krigen. Her holdt Hertugen en tale:

”Oprøret er ovre. Hvad nu? Mange af jer vil nok allerhelst vende tilbage til dagligdagens trygge trummerum – jeg forstår det godt selv. Den sikre rutine, den rolige repetition. Vi nyder den alle. Men hvis I har bare en snert af mod og styrke tilbage, så lad os tale om et nyt rige. Et bedre rige.

I det gamle rige var der visse magter der ikke ville lade os tale. Hvorfor? Fordi at selvom sværdet kan bruges som erstatning for samtale, vil ord altid bevare deres magt. Ord bærer mening, og mening kommer af sandhed. Og sandheden er, at det gamle rige var råddent. Ondskab og uretfærdighed, intolerance og undertrykkelse. Hvor vi før kunne tale om fremtiden, nye idéer, og sige de ældgamle ord der vækker vores forfædres ånder, blev ånderne i stedet uddrevet, og håb og idéer blev ofret for ensartethed og underkastelse.

Jeg forstår hvorfor I tillod det. Hvem ville ikke ofre en smule frihed for at bringe stabilitet til riget? Men folkets vilje fornægter sig ikke. Det sande folk i dette rige, dem der i sandhed vil rigets bedste, hviskede sandheden i landets afkroge. Jeg hørte den sagte hvisken. Jeg ophævede den til et råb. I spidsen for det sande folk omstyrtede jeg det korrupte rige. Mit hjerte tilhører folket, og gennem mig bliver folkets vilje til virkelighed.

Jeg sværger denne ed: Kun jeg forstår folkets vilje, og i dag skaber jeg et nyt rige hvor folkets vilje vil ske. Sammen vil vi gøre vores forfædre stolte. Lad den Anden Æra i Folkets Tegn begynde.”


### Første Æra i Bevarelsens tegn, <br/> Alexander III's herredømme

Il Duce holder den magiske ring foran sit ansigt. "Hævnens time er kommet. Rigskanslerens hær vil blive udraderet, og en ny æra begynde" mumler han for sig selv, idet hans øverste rådgiver, iklædt en tung kutte dækket i trolddomsruner, træder ind ad døren. "Dårligt nyt, Herre. Kansleren har genoprettet forsyningslinjerne til hovedstaden, og selv med en overvældende sejr vil få eller ingen af hans soldater blive gjort ukampdygte." Il Duce's øjne spiles op i raseri. "HVAD!? Umuligt! Det er nu eller aldrig, det ved du bedst af alle!". Rådgiveren betragter ham køligt under hætten, men siger ikke et ord. Il Duce ved hvad plan B er. En hæslig forbandelse over det gamle hjemland, som hævn over generationers eksil. En forbandelse der i ét glimt kan udslukke al hjemligt lys, nedbryde al orden. Så han, Il Duce, kan bygge det op igen. En dag.

"Nuvel", siger den sorgfulde hertug. "Så rejser vi mod hovedstaden."

---

Ved Den Frodige Kyst skinner solen, og folket er samlet foran kanslerens domicil. En gullig iklædt skikkelse træder ud på balkonen.

“Folkets stemme er vores kald. Vi lytter og handler derefter. Vi er Vox Populi. Først var stemmen rasende. Efter flere års tyranni og arrogance kaldte stemmen på hævn, og vi drog i en blodig krig mod Alexander I. Vi havde sejre, jovist, men prisen var en del af vores sjæl og alt for mange menneskers blod. Det er folket ikke tjent med. Under Alexander III var vi sande tjenere af folket. Vi rejste riget rundt, skabte alliancer og sikrede rigdom og velstand. Således vandt vi folkets gunst.
Længe var der fred, men den varede ikke ved. Den Blodige Greve ønskede vendetta for en gammel fejde, og Bastarden hviskede søde ord til hoffet. Men riget bestod, for folkets stemme råbte: ‘Vi vil fred!’ Og her står vi dag, Vox Populi, hengivne til folket.”

Under jubel fra de tilhørende iklædes skikkelsen en maske og en lilla kåbe og rækkes det gyldne scepter.

---

_Epilog_:

Med min aldrende onkel red jeg ud på en færd<br />
Til den vindblæste slette, hvor det eneste læ<br />
Er en væltet, overgroet ruin, så her<br />
Slog vi lejr for natten og bandt vore kræ.<br />

Ved bålet sagde onkel "En umådelig hær<br />
udkæmpede et slag, og da krigen var endt<br />
Svor Alexander til folket den hellige ed<br />
og lod her på sletten opføre et parlament<br />

Men oplyst debat blev med tiden til pøbelvælde<br />
og i salen rungede, før den dækkedes med blade og ved,<br />
kun spot og spe." Han stopper med at fortælle.<br />

Langt herfra findes nu byens trængsel<br />
På sletten sidder jeg ene med min onkel, grå af ælde<br />
Snart smuldrer mindet sammen med hans længsel<br />

### Første Æra i Folkets tegn, <br/> Alexander II's herredømme

_Bastardens Dagbog: Håb for fremtiden_.

”El Bastardos første introduktion til riget var alt andet end en succes. Men på trods af, at mit andet togt ikke endte med kronen, fik jeg genvundet min tabte ære. Nu ved de andre, de forbandede, korrupte amøber, hvilket hævngerrigt inferno der brænder dybt i mit hjerte. Selvom de denne gang blot fik en lille smagsprøve, så har de mærket varmen, de kender nu deres uundgåelige skæbne.”

”Min determination til at vende aggressivt og nådesløst tilbage, viste sig at være den helt rette strategi. Og for måske første gang i mit tragiske liv, oplevede jeg hvordan Den Gyldne Gudinde velsignede mig med sit blændende smil, da den smaragdgrønne djembe faldt i mine hænder dybt i drageruinernes afkroge. Dette magiske slagtøj producerede rytmer uden mage: rebelske takter, som fik enhver krigers hjerte til at bruse over af kampgejst. Med disse rytmer i ryggen, tog det ingen tid, før den første sejr kunne pryde mit banner. Den gæve Vox kunne ikke matche min pludseligt opståede hær, og dermed kunne jeg erobre mit andet relikvie: den gule djævels elskede messinghest. Et bæst fra fjerne regioner i østen, som med sin stædige evne til at trave under alle tænkelige vejrforhold og underlag, var netop den loyale partner jeg havde brug for. På dens skinnende ryg var alle rigets hjørner nu nabostæder, og tilslutningen til min armada blev en bagatel.”

”Efter flere grusomme møder med den gule satan og den røde ræv, stod jeg blodig og mør tilbage, men farligere og stærkere end før. Med endnu flere klenodier og en hær fuld af momentum var jeg klar til at marchere mod tronen. Men jeg var for langsom, og jeg vidste det. For selvfølgelig har canceren med kronen ikke siddet stille og kigge på, den type væsen er han ikke. Om jeg vil det eller jeg, deler vi blod. Og har han blot en dråbe af den samme sorte, tyktflydende Styx, som flyder gennem mine årer, så ville dette altid være blevet udfaldet. Han var for hurtig, og for snu. På den tid jeg havde bygget mine tropper og mit arsenal op, havde han sit scepter for dybt oppe i røven på riget. Folket havde talt. Min styrke var ligegyldig.”

”Men jeg har allerede bevist, at jeg kan komme igen. Og komme igen med en tordnende revanche. Og jeg gør det gerne igen. Og igen. Indtil mit løfte bliver til virkelighed…”

### Første Æra i Overmagtens tegn, <br/> Alexander I's herredømme
Lederen af Vox Populi sidder i et mørkt rum i de fjerne slumområder og slikker sine sår. Slaget mod Il Duce var et blodbad. Folkets tid i lyset var kort.

Han kigger over i hjørnet af sit værelse på kroen midt i saltsletterne. Det kattelignende væsen, som hjalp ham med at mønstre befolkningen i kamp mod kansleren, kigger på ham med sine røde øjne og smiler: “Der er stadig håb. Man skal blot finde nøglen til den rigtige dør.”

Den efterfølgende nat kryber en mystisk skikkelse ud af mørket og rækker en nøgle frem til ham. Han sætter nøglen i, og med et klik åbner døren sig. Han befinder sig i hovedstadens barakker i nattens mulm og mørke. “Målet helliger midlet”, hvisker han til sig selv, mens han mærker det varme blod pible ud af halsen på den sovende soldat.

---

Il Duce tager sig til hovedet. Eksil!? Efter lang tids tro tjeneste i rigets udkant, efter at have nedkæmpet Vox Populi's oprør og El Bastardo's trolddom vendte Il Duce nu ikke tilbage til rigets hjerte som sejrherre og tronfølger, men som vanæret tåbe. Det eneste håb er at påkalde sig folkets gunst, gudernes gunst og trolddommen fra sine relikvier til at grundlægge et nyt regime. Det ville kræve hurtig og handlekraftig handling, og uden kanslerens forsyninger kunne det ikke lade sig gøre med utallige soldater på slæb.

Han kalder sin mægtige hær til samling, og råber med fast røst: "Mine tro følgesvende, mine loyale soldater. Den forræderiske kansler har ladet riget smuldre og har nu erklæret mig for landflygtig. I er alle tilbudt amnesti hvis I forlader min tjeneste her og nu!" Fuldstændig tavshed. "Hvis I bliver ved at følge mig, vil I også blive erklæret landflygtige," jubel hist og her begynder i folkemængden, "jeres ejendomme og rettigheder vil blive taget fra jer", jubelen tager til, "og mine løfter om status og rigdom i et styrket rige vil blive erstattet af en usikker fremtid med en hertug i eksil som jeres eneste holdepunkt." Et alt-overdøvende brøl rejser sig fra folkemængden, og ingen er den dag i tvivl. Hver eneste mand i den enorme forsamling er klar til at følge hertugen i døden, og videre endda. Pokkers.

---

_Bastardens Dagbog: En Ydmygende Retur._

”Jeg afgav et løfte, en ed! Den skæbnesvangre nat for 13 år siden. Jeg svor…”

”Hybris kan vise sig skarpere end lejemorderens kniv, spidsere end langbuernes pil og mere fatal end baggårdsluderens skede. En smertefuld lektie jeg aldrig glemmer igen. Pokker tag mig! Det skulle have været en strålende retur for El Bastardo! En overbevisende sejr! Men billedet mine spioner malede kunne ikke afspejle den hårde virkelighed mindre.”

”På trods af den nye titel, skulle den tidligere tyrans løjtnant, Alexander I, ikke være andet end en glorificeret stikirenddreng. Men nu har jeg set, hvilket monster der i virkeligheden gemmer sig. Fanden tag hvad end jeg skulle dele med ham af blod! Få ting giver mig så meget lykke som at se mit eget blod flyde i kamp. For hvis bare en enkel dråbe af giften, af det forbandede…”

”Og de to andre. Den gule satan har altid haft et pænt ansigt over for folket og min efterretning på ham bekræfter dette. Selv under oprøret var beretningerne om ham hæderlige. Men nu ved jeg bedre. I et kort, flygtigt øjeblik så jeg, hvilken blodtørstig fanatisme der lå gemt, dybt bag hans venlige øjne. Og Il Duce, den gamle ræv. Han skulle angiveligt være i sit efterår. ”Hans tid er forbi, han er færdig” sagde mine spioner. Men pokker tag mig, om den røde djævel ikke er den mest snu og kyniske strateg i hele riget!”

”Det er min egen fejl. Når mine tilhængere, mine rådgivere og konfidanter ikke er andet end forbandede sycophanter, ville dette altid være udfaldet. Måske dette var et nødvendigt nederlag, et nødvendigt onde til at styrke mig. Ja! Det var ikke mig, der blev besejret, det var min hybris! Det var mit hof. Det var den falske virkelighed, jeg troede, jeg så. Men nu ved jeg bedre. Nu er jeg bedre. Nu er jeg alene. Igen. Uden nogen at stole på. Uden nogen at forråde mig. Det er nu, jeg er bedst, det er nu, jeg er mig, ligesom dengang…”

### Introduktion
Mens det dystre kammer i hjertet af hans fæstning rammes af daggryets første stråler, trykker Rigskansleren sin signetring mod den bløde voks. Han læner sig tilbage med et suk. "Lad det ske. Lad disse tre mægtige slægter rådne i eksil, og lad freden igen sænke sig over riget. Hvor kort den end bliver."

---

En velklædt herre bærende hovedstadens lilla banner træder omkranset af soldater ind i bymidten og op på podiet. Manden rømmer sig og skråler med en skinger, men gennemtrængende stemme:

"Borgere af provinsen, Rigskansleren bringer nyt fra hovedstaden. Den royale slægt er død. Dette markerer slutningen på arvekrigene. Kejserens loyale tjener, rigskansler Alexander I udnævnes som regent af riget.

Han har sværget en ed ved tro og lov at holde kejserens rige samlet, så ingen falsk konge, ingen hedensk tro, ingen tyvagtige oprørere skal adskille jer, imperiets borgere, fra jeres ret og forbindelse til hovedstaden. Kejserens dynasti er død, mens hans eftermæle og arv lever videre.

Længe leve rigskansleren!"

<!--
In the dimly lit room of his stronghold, a glint of dawn peeking through the window, the chancellor hesitates a moment, then presses his seal against the molten wax. He leans back with a sigh. "It is done, then. Let these three great houses rot in exile, and let there be peace once more. However brief it may be."
-->
